---
layout: topic
title_fa: لاراول
title_en: Laravel
slug: laravel
description: فریمورک برنامه‌نویسی لاراول
thumbnail: https://user-images.githubusercontent.com/6337624/211168672-32d060b4-dd20-4580-9062-f2cb1a9029cc.png
---

# لاراول

## لاراول چیست؟
لاراول یک فریمورک برنامه‌نویسی وب به زبان PHP است. یعنی از لاراول برای ساخت انواع وب اپلیکیشن‌ها و سایت‌های تحت وب استفاده می‌شود. برای درک بهتر لاراول ابتدا نیاز است تا مفوم فریمورک را توضیح دهیم.

### فریمورک چیست؟
فریمورک در زبان فارسی با بیشتر به لغت چهارچوب ترجمه شده است. اگر به فرآیند ساخته شدن یک ساختمان نگاه کنید، اینگونه نیست که از ابتدا کارگران وارد زمین شوند و آجر‌ها را روی هم بچینند و بعد از چند روز ساختمان ساخته شود. بلکه ابتدا از فنداسیون و سپس آرماتور بندی و چهارچوب بندی استفاده می‌کنند. به این معنی که با قرار دادن یک چهارچوب و زیرساخت فرآیند توسعه‌ی ساختمان را سریع‌تر و قوی‌تر می‌کنند.

این دقیقا همان اتفاقی است که در یک فریمورک برنامه‌نویسی مشاهده می‌شود. یعنی برنامه‌نویسان و توسعه‌دهندگان نرم افزار اقدام به ساخت چهارچوب‌ها و مجموعه کد‌هایی کردند تا بتوانند در پروژه‌ها و برنامه‌های دیگر خود از آن استفاده کنند. شاید اصطلاح معروف برای این کار این باشد که چرخ را از ابتدا اختراع نکنیم! 

برای مثال یکی از رویکرد‌های رایج در لاگین کردن و ورود به پنل‌های کاربری وبسایت‌ها استفاده از session و کوکی‌هاست. با هر بار لاگین شما در وبسایت یک دیتا یا اطلاعات مخصوص که در اینجا به آن کوکی می‌گوییم بر روی مرورگر شما ذخیره می‌شود. سپس وبسایت مورد نظر با خواندن این کوکی می‌تواند تشخیص دهد که شما قبلا در سایت لاگین کرده اید و لازم نباشد دوباره یوزنیم و پسورد خود را وارد کنید.

فرض کنید بخواهیم چندین سایت مختلف برای شرکت‌های گوناگونی ایجاد کنیم. آیا نیاز است فرآیند لاگین و ورود به وبسایت را برای هر کدام از این سایت‌ها به صورت جداگانه بنویسیم؟ قطعا نیازی نیست و می‌توان از کدی که یکبار نوشته شده است و این عمل را به درستی انجام می‌دهد استفاده کرد و از آن در هر کدام از سایت‌ها استفاده کرد.

بنابراین اهمیت فریمورک‌ها و چهارچوب‌ها در پروژه‌های تجاری و کارهایی که زمان محدود است بسیار قابل توجه است. شما می توانید با استفاده از فریمورک‌ها در ساخت و راه‌اندازی پروژه‌ها صرفه جویی کنید.



## چگونه لاراول را نصب کنیم؟
برای این که لاراول را در عمل ببینیم باید ابتدا لاراول را بر روی سیستم خود نصب کنیم. قبل از این که لاراول بتواند اجرا شود می‌بایست وابستگی‌های آن را بشناسیم. برای مثال اگر بخواهید یک خودرو روشن شود، آن خودرو باید بنزین یا نوع دیگری از سوخت داشته باشد. پس این خودرو به سوخت وابسته است. 
حال بررسی کنیم که وابستگی‌های لاراول چه هستند؟

### وابستگی‌های لاراول

#### PHP
اولین وابستگی لاراول و شاید مهم ترین وابستگی آن زبان برنامه‌نویسی PHP است که لزوم وجود آن بسیار واضح است. چرا که فریمورک لاراول بر پایه‌ی زبان برنامه‌نویسی PHP نوشته شده است و در پشت تمام توابع و امکانات لاراول، این کد‌های PHP هستند که اجرا می‌شوند. پس اگر می‌خواهیم لاراول را اجرا کنیم می‌بایست PHP را بر روی سیستم عامل خود یا هر محیط اجرایی دیگری که قصد اجرای لاراول در آن را داریم، نصب داشته باشیم.

حالا فرض کنید که زبان برنامه‌نویسی PHP را بر روی سیستم عامل خود نصب کرده‌ایم. همانطور که بالاتر اشاره شد، در دنیای برنامه‌نویسی سعی می‌شود هر بار چرخ را از ابتدا اختراع نکنند. لاراول نیز همین رویه را داشته است. به همین دلیل در ساخت فریمورک و نرم افزار خود از بسیاری از کد‌های دیگری که برنامه‌نویسان و یا شرکت‌های نرم‌افزاری دیگر در دنیا نوشته‌اند استفاده کرده است. برای مثال symfony یکی از بزرگترین توسعه‌دهندگان و مشارکت کنندگان در دنیای PHP است. در بسیاری از قابلیت‌های لاراول از کد‌های از قبل نوشته شده توسط symfony استفاده می‌شود. 
در زبان PHP مرسوم است که به این کد‌های از قبل نوشته شده پکیج (package) می‌گویند.

پس متوجه شدیم که کد‌های لاراول پیچیده تر از آن است که بخواهیم تنها یک فایل ساده را دانلود و اجرا کنیم و به لاراول به پکیج‌های مختلفی وابسته است. پس هم اکنون یک راه این است که در اینترنت هر یک از این پکیج‌ها را جداگانه دانلود کنیم و در پوشه‌ی مربوط به لاراول نصب کنیم یا قرار دهیم! این کار قطعا منطقی نیست چرا که با توجه به حجم بالای این وابستگی‌ها این کار چندین ساعت از ما زمان خواهد برد. همینطور اگر یکی از این وابستگی‌ها به یک پکیج دیگر وابسته باشد چطور؟ آن وقت باید وابستگی‌های آن پکیج را نیز نصب کنیم! 
پس این روش اصلا منطقی نیست. اما راه حل چیست؟

#### پکیج منیجر
برای حل مشکل وابستگی‌های بسیار در دنیای نرم‌افزار یکی از روش‌های موجود استفاده از پکیج منیجر‌ها هستند. پکیج منیجر‌ها ابزاری جهت ساده کردن استفاده از کد‌های دیگران و کد‌های آماده در دنیای برنامه نویسی هستند. 
یعنی ما قرار داد می‌کنیم که وابستگی‌های خود را در فایل مخصوصی قرار دهیم تا پکیج منیجر بتواند آن فایل مخصوص را پیدا کند. سپس پکیج منیجر به صورت اتوماتیک در مخازنی که این پکیج‌ها در آن قرار داده شده اند جستجو می‌کند و پکیج یا کد مورد نظر ما را دانلود و در پروژه ما قرار می‌دهد. 
این قضیه مختص PHP نیست و در بسیاری از زبان‌های برنامه‌نویسی وجود دارد.
- PIP در پایتون
- NPM در جاوااسکریپت
- APT در سیستم عامل‌های دبیان
- Homebrew در سیستم‌ عامل‌های اپل 
- و ....

#### پکیج منیجر زبان PHP چیست؟
پکیج منیجر معروفی که به صورت فراگیر در بین همه‌ی توسعه‌دهندگان PHP استفاده می‌شود، پکیج منیجر composer است. بین برنامه نویسان PHP قرارداد شده است که برای این که بتوانند کد‌های خود را در کامپوزر قرار دهند، لازم است آن کد و پکیج را در وبسایتی که به عنوان مخزن packageهای PHP قرارداد شده است قرار دهند. این وبسایت packagist نام دارد. در هر پروژه‌ی PHP کامپوزر وابستگی‌های موجود در فایلی به اسم composer.json در پوشه‌ی پروژه شما را می‌خواند و پکیج‌هایی که در این فایل ذکر شده باشند را دانلود می‌کند و در پوشه‌ای به اسم vendor قرار می‌دهد. به این ترتیب شما دیگر نیازی نیست که وابستگی‌های پروژه را به صورت دستی خودتان کنترل کنید و composer این کار را برای شما خواهد کرد.

پس برای نصب لاراول نیاز است که علاوه بر PHP، پکیج منیجر composer نیز بر روی سیستم عامل شما نصب باشد. 
نصب composer بر روی سیستم عامل‌ها و خصوصا بر روی ویندوز بسیار ساده است و تنها کافی است فایل .exe را از سایت آن برای نصب بر روی ویندوز دانلود کرد. 
برای نصب این پکیج منیجر در سیستم عامل‌های لینوکسی معمولا از خط فرمان یا cli و با استفاده از terminal این کار انجام می‌شود.
